## Coming out: la mia diagnosi di ADHD

Questo spero sia il primo di una lunga serie di post e che sia il più personale di tutti, affinché questo blog non sia un posto ego-referenziato ma qualcusa di più utile per chi vive la mia stessa situazione, o chi gli vive affianco. Concludo la premessa dichiarando che non ho alcuna competenza in materia e che tutto quello che troverete qui è frutto per lo più della mia esperienza personale, perciò non è direttamente applicabile a voi, non vi consiglio di estraporarlo per auto-diagnosticarvi qualcosa, o auto-medicarvi. Se però, leggendomi, vi dovesse capitare di ritrovarvi nella maggior parte delle cose che racconterò, potreste valutare di chiedere una diagnosi ad un professionista.

Detto questo, che mi pare già fin troppo, passiamo al sodo. Da diversi anni, specialmente a lavoro, ho avuto spesso problemi di attenzione, gestione delle risorse, difficoltà ad eseguire i compiti più complessi. Tutto questo dovuto ad un ventaglio di motivazioni ma diciamo che potrei riassumere in un determinato ciclo la mia quotidianità: ho un compito da portare a termine, lo trovo o molto difficile, quasi impossibile da valicare, o così entusiasmante da perdermi nei dettagli, alla ricerca di una perfezione che non arriverà mai perché mai comincerò. Qualcuno crede che l'ADHD sia mancanza di voglia di fare, un po' una scusa per evitare la miriade di compiti difficili che la vita ci richiede di portare a termine, e vi darei anche ragione se non fosse che questi stessi blocchi li vivo costantemente anche nel momento in cui devo dedicarmi ai miei hobby, quindi attività decisamente piacevoli.


#### Non solo cose noiose
Di recente ho ricevuto per regalo alcuni set lego, un hobby perso dall'infanzia, il mio entusiasmo era alle stelle. Nei giorni seguenti al regalo non ho potuto attendere nemmeno un minuto per iniziare a costruire i miei set, mano a mano che costruivo però mi capitava sempre più spesso di pensare tre passi avanti a quello che stessi facendo, e così puntualmente dovevo tornare indietro di due pagine: quello che pensavo fosse corretto non lo era ed i pezzi non combaciavano. Pensate, durante il test che sottopongono per la diagnosi di ADHD mi sono raccomandato di fare attenzione, e l'ho fatta! Lo psichiatra mi ha chiesto perché non avessi compilato il retro d uno dei fogli. Perché c'era un retro?! Eppure ho controllato.

Tutto questo mi capita quando gioco, sono un assiduo videogiocatore, e quando sono a lavoro. Ma perché andava fatto anche questo?! Ed è chiaro che vivere così non è il massimo.

## Una rondine non fa primavera
Se si considerassero i diversi sintomi nella loro singolarità, ma anche a piccole coppie, potremmo ritrovarci un po' tutti nella definizione di persona affetta da disturbo da deficit di attenzione-iperattività, aka ADHD. Ma quando ti porti dietro da una vita certe difficoltà, quando queste difficoltà non fanno che convincerti che la tua vita valga meno di zero, che tu non sia capace di fare nulla, di portare a termine niente, che in fondo il problema sei davvero tu e forse certi problemi è meglio strapparli alla radice; è li che devi chiederti se non ci sia qualcosa di più, provare a capirti e cercare dentro di te, quello che potresti scoprire potrebbe sconvolgerti e magari anche aiutarti a stare meglio.

Detto questo credo di potermi fermare per ora, la prossima volta mi auguro di essere meno prolisso e auto-referenziale. Se c'è qualcosa di cui vuoi si parli magari chiedilo sul social dal quale mi hai raggiunto, parliamone perché parlarne fa bene.